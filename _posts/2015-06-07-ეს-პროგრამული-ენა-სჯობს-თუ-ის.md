---
layout: post
title: "ეს პროგრამული ენა სჯობს თუ ის?"
author: ShavidzeT
date: 2015-06-07 23:54:03
---
ხშირად, ძალიან ხშირად ვაწყდები მსგავსი აზრის შემცველ კითხვებს ფორუმებსა, თუ ბლოგებზე. ძირითადად დამწყებებისგან მოდის ეს კითხვა "PHP სჯობს თუ Ruby?", "C# თუ Python?", ხოლო ამ დროს ჩემს ტვინში პარალელს ვავლებ სრულიად სხვა კითხვებთან "ხინკალი, თუ მწვადი?", "BMW თუ Mercedes", დიახ-დიახ... რომ დაუკვირდეთ ამ კითხვებს შორის კავშირი მართლაც რომ დიდია და მთავარი აზრი ისაა, რომ შედარება არ შეიძლება ასე ზედაპირულად, პირველ რიგში, რომ კითხულობ რომელი პროგრამული ენა სჯობს, უნდა ჩამოყალიბდე, თუ რა საქმისთვის გჭირდება ის, რა ამოცანის ამოხსნა გინდა მისი გამოყენებით...

მაგალითისთვის გვაქვს ორი პროექტი, რომელიც უნდა დავწეროთ. პროგრამული ენების გამოყენება შეზღუდული არაა. მოკლედ, პროექტში დამკვეთი ითხოვს, რომ უნდა შეიქმნას საიტი, სადაც იქნება ათასობით მომხმარებელი და ისინი შეძლებენ ერთმანეთთან კონტაქტს რეალურ დროში, ანუ წამის მეასედებში გადასცემენ ერთმანეთს ინფორმაციას, ამ შემთხვევაში საქმე გვაქვს Web-Chat-ის ტიპის პროექტთან. ჩვენ, ანუ პროგრამისტი ვიწყებთ ფიქრს, რომელ პროგრამულ ენაზე, ან პლატფორმაზე დავწეროთ მოცემული პროექტი. ამ დროს თავში მოგვდის მსოფლიოში ყველაზე მეტად გამოყენებადი სერვერული პროგრამული ენა ვებ-პროგრამირებისთვის, ეს PHP-ია. ვიცით, რომ მას ძალიან ბევრი  ბიბლიოთეკა და Framework აქვს, რომელიც გატესტილია მილიონობით პროგრამისტის მიერ. სისწრაფის მხრივაც, არ ჩამოუვარდება მეზობელ ენებს... მაგრამ, იგი ამ შემთხვევაში არაა საუკეთესო გზა პრობლემის გადასაწყვეტად, რადგან თუ დეველოპერი გამოცდილია და განათლებაც ხელს უწყობს, თავში Node.JS გაუვლის, თავისი RealTime APP-ებით.

ვინც node-ზე აპროგრამებს, მათთვის ნათელია თუ რაზე ვსაუბრობ, ხოლო მათ ვინც არ იციან ვეტყვი, რომ node გვაძლევს წარმოუდგენელად მაგარ შესაძლებლობებს, შევქმნათ რეალურ დროში განხორციელებული აპლიკაციები, გვაქვს ვებ-სოკეტის მხარდაჭერა, რომელიც ძალიან სწრაფი და დაცულია, გვაქვს ბევრი ბიბლიოთეკა, რათა დაგვეხმაროს მოცემული პრობლემის მცირე დროში გადაჭრაში, შეგვიძლია შევქმნათ ცალკე დახურული და ღია ოთახები მომხმარებელთათვის ვისაც სურს კერძო და ღია საუბრები, ხოლო ეს ყველაფერი შეგვიძლია ჩავტიოთ არც ისე დიდ კოდში და რაც მთავარია დავზოგავთ დროს, არ ვამბობ იმას, რომ მსგავსი რამ არ შეგვიძლია PHP-ზე დავწეროთ, მაგრამ დარწმუნებული ვარ ეს ყველაფერი უფრო დიდ ძალისხმევასა და დროს მოითხოვს ვიდრე node-ზე.

ახლა, რაც შეეხება ჩემს რჩევას, უბრალოდ არ დაკარგოთ დრო იმაზე ფიქრით თუ რა უფრო მაგარია, ეს დრო მოახმარეთ პროგრამული შესაძლებლობების გაღრმავებას და შემდეგ პროექტიდან გამომდინარე ავტომატურად გადაწყვეტთ რა უფრო კარგია, აზრი ისაა, რომ კარგი ისაა, რაც უფრო გაწყობს იმ მომენტში და არ არსებობს არანაირი დოგმა, რომ ეს უფრო კარგია, ან ის უფრო კარგია.

P.S. არ მინდა რომ ზემოთ მოყვანილი მაგალითი ჩამეთვალოს რომელიმე პროგრამული ენის გაპიარებაში, ეს იყო უბრალო სტანდარტული მაგალითი, რომელის საშუალებითაც ვცდილობდი ჩემი აზრის ნათლად გადმოცემას და ეგ არ ნიშნავს იმას, რომ node უფრო მაგარია ვიდრე php, ან პირიქით!
